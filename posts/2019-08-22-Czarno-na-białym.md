2019-08-22-Czarno-na-białym
Od premiery iPhone X z jego ekranem OLED bardzo popularne stały się aplikacje z opcją „night mode”, która, w uproszczeniu, polega na zmianie tła na czarne (ekrany OLED nie zużywają wtedy prądu do pracy) i koloru tekstu na biały. Zachwycał się tym cały światek techniczny, a ja zadawałem sobie pytanie, czy coś z moimi oczami jest nie tak, bo taka wersja kolorystyczna była dla mnie trudniejsza do czytania i męczyła mi oczy dużo bardziej niż wersja standardowa (czarne litery na jasnym tle).

[Okazuje się](https://tidbits.com/2019/05/31/the-dark-side-of-dark-mode/), że nie tylko mnie to przeszkadza. Ciężko nazwać przytoczony artykuł badaniem naukowym, jednak opisane tam minusy takiego prezentowania danych są solidne i pokrywają się z moimi doświadczeniami. Np. korzystanie z tekstu w wersji „odwróconej (białe litery na czarnym tle) skutkuje u mnie „powidokami”, czyli utrzymywaniem się przez moment na siatkówce śladów liter z przeczytanego tekstu. Utrudnia to przechodzenie na kolejne strony i efektywnie pogarsza widzenie w ciemności.

Mimo tego są aplikacje, w których uruchomiłem opcję „night mode” i nie żałuję nawet przez chwilę (np. Overcast). To jednak zdecydowana mniejszość na moim telefonie.

Przypomina mi się także chwila z przeszłości, gdy tradycyjne tablice szkolne były zastępowane *nowoczesnymi*, z białym tłem, na których pisało się już nie kredą, ale mazakami. Faktycznie, kontrast był zdecydowanie lepszy, podobnie jak możliwość odczytania tekstu.
