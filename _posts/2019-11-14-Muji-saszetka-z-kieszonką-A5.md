---
title: Muji - saszetka z kieszonką A5
categories: Sprzęt
tags: Papier
---
Kupiliście sobie już pióro, atrament, notes? To warto pomyśleć nad czymś do wygodnego noszenia tego razem. Zanim zainwestujecie w skórę albo egzotyczny materiał w stylu Dyneema, to spróbujcie [produktu Muji][1].

Niby zwykła nylonowa saszetka, jednak starannie wykonana, z wygodnym zamkiem i pomysłową kieszonką w środku. Bez problemu zmieści wszystkie narzędzia piśmiennicze, a gdy dotrzecie do biura albo kawiarni to wygodnie wyjmiecie wszystko z torby jednym ruchem. Poza tym Wasze pióra i długopisy nie będą się tak łatwo rysować, a notesy nie pogną się. Przydaje się także do noszenia pojedynczych kartek papieru, rachunków, a nawet zapasowych notesów. Zawsze znajdzie się coś, co niekoniecznie trzeba mieć w etui/notesie, ale warto mieć pod ręką. Nieoceniona jest także możliwość łatwego przekładania narzędzi między plecakami i torbami. 

Pamiętajcie tylko, że grubsze notesy albo notesy w szerszych oprawkach mogą się ledwo mieścić w otworze, który jest idealnie zgodny z wymiarami A5, więc nie zostawia wiele miejsca na coś grubszego. Mimo tego udaje mi się wcisnąć bez problemu dwa notesy (jeden standardowy, drugi cienki) w papierowym etui od Midori. 

[1]:	https://sklep.muji.com.pl/akcesoria/1002216-saszetka-z-kieszonka-siatka-czarna-a5-4550182263664.html