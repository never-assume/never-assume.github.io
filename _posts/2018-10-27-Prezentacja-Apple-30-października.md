---
title: Prezentacja Apple 30 października
---

Spodziewaliśmy się, że Apple zechce jeszcze coś nam pokazać przed sezonem świątecznym. Spodziewaliśmy się też, że będzie to jeszcze w październiku.

I nie zawiedliśmy się. 30 października, w nowojorskiej dzielnicy Brooklyn, zaproszeni dziennikarze zobaczą nowe produkty Apple. Dla każdego, kto nie dostał zaproszenia, pozostaje oglądanie przekazu na żywo, choć tym razem będzie się to działo w trakcie dnia roboczego - prezentacja rusza o godzinie 15.00 naszego czasu. Najłatwiejszym sposobem na zapamiętanie tego wydarzenia jest wejście na [dedykowaną stronę](https://www.apple.com/apple-events/) i stuknięcie/kliknięcie w link „Add to your calendar”. W notce będzie od razu zapisany adres strony, na której zobaczycie przekaz z prezentacji.

Na co możemy liczyć? Jest szansa na nowe modele iPada, pozbawione przycisku *Początek*, z Face ID i ekranem zajmującym cały front urządzenia. Wraz z nimi może się pokazać nowa wersja Apple Pencil. Nieco mniej prawdopodobny jest debiut maty ładującej *AirPower* i nowe modele komputerów Mac (choć MacBooki naprawdę potrzebują już zmian).

A gdy będziecie na [stronie tego wydarzenia](https://www.apple.com/apple-events/), to parę razy ją sobie odświeżcie - zobaczycie, że za każdym razem zmienia się logo Apple na środku (zmiany są losowe, więc niekiedy zobaczycie to samo dwa razy pod rząd, mimo tego się nie zniechęcajcie).
